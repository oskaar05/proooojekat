<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Document</title>
</head>
<body>
    <h2>Stadion Karadjordje</h2>
    <p>
        Stadion “Karađorđe” sagrađen je 1924. godine i od tada na njemu svoje utakmice igraju fudbaleri Vojvodine. Kapacitet stadiona je 14.458 sedećih mesta, pri čemu su natkrivena sedišta koja se nalaze na zapadnoj tribini. Stadion se nalazi u ulici Dimitrija Tucovića, na istom mestu na kojem je i sagrađen.
<br>
Priča o stadionu “Karađorđe” nastala je u Novom Sadu još daleke 1924. godine, svega 10 godina nakon osnivanja FK Vojvodina i samo šest godina nakon što je završen Prvi svetski rat, do tada najveći sukob u istoriji čovečanstva.
<br>
Osetivši potrebu da FK Vojvodina dobije sopstveno mesto za odigravanje utakmica, tadašnji predsednik kluba, inženjer David Popović, poznatiji kao Daka, napravio je projekat izgradnje stadiona, koji je podrazumevao samo svlačionice i zapadnu tribinu.
<br>
Uzimajući u obzir veliku finansijsku krizu u kojoj se društvo nalazilo tih godina, kao i činjenicu da je Vojvodina bila vrlo mlad klub, koji još nije navršio ni prvu deceniju svog postojanja, David Popović morao je da smisli način kako da prikupi sredstva za izgradnju stadiona.
<br>
Pored toga što je dao ličnu donaciju u građevinskom materijalu u vrednosti od tadašnjih 24.000 dinara, predsednik Vojvodine postigao je dogovor sa FK Juda Makabi iz Novog Sada o zajedničkom učešću u izgradnji stadiona. U tom vremenu, Vojvodina je u Novom Sadu bila klub koji je okupljao pretežno srpsku, dok je Juda Makabi, koji odavno više ni ne postoji, bio popularan među novosadskom jevrejskom zajednicom.
<br>
Pomoć izgradnji stadiona dali su navijači i simpatizeri oba kluba, a određena sredstva prikupljena su i zahvaljujući prihodima od gostovanja američkih operetskih grupa “Luizijana” i “Plava ptica”.
<br>
Vojvodina i Juda Makabi su dobili dozvolu gradskih vlasti da preurede stari biciklistički velodrom, koji je postojao još od 1888, pa su sedmog maja 1924. godine potpisali ugovor o izgradnji stadiona, da bi konačno, 28. juna iste godine, na istom mestu na kojem se nalazi i danas, stadion bio svečano otvoren. S obzirom na to da se otvaranje dogodilo na veliki srpski praznik Vidovdan i da se te godine obeležavalo 120 godina od Prvog srpskog ustanka, odlučeno je da stadion dobije ime “Karađorđe”, u čast sećanja na vođu Prvog srpskog ustanka, događaja koji je označio početak borbe za stvaranje moderne srpske države.
<br>
    </p>
    <img src="zapadna tribina.jpg" alt="zapad">
    <p>Prvo značajno renoviranje na “Karađorđu” dogodilo se 1931. godine, kada je zapadna (tada jedina) tribina natkrivena i proširena, pa je mogla da primi oko 500 gledalaca, a istovremeno, ostale strane oko terena su ograđene.
        <br>
        Kada je 1941. godine Drugi svetski rat zahvatio i Jugoslaviju, stadion je oduzet fudbalskom klubu Vojvodina, kome je ujedno bio zabranjen rad. Međutim, već godinu dana kasnije, tokom nemačke okupacije, na južnoj strani stadiona izgrađena je, ispostaviće se, legendarna kuća, gde su decenijama kasnije bile smeštene svlačionice i klupske prostorije i koja je postala jedan od simbola stadiona Vojvodine.
        <br>    
        Po završetku Drugog svetskog rata, Vojvodina je ponovo počela sa radom, ali joj stadion nikada nije bio vraćen u vlasništvo. Odlukom nove komunističke vlasti, ime “Karađorđe” je ukinuto i stadion je preimenovan u “Gradski”. Vlasništvo nad stadionom preuzela je država i tako je ostalo do danas, s obzirom na to da “Karađorđe” i dalje pripada Republici Srbiji, tačnije Gradu Novom Sadu, koji ga je dao na upravljanje Spensu, a FK Vojvodina, uprkos tome što je tokom decenija najčešće sama održavala i renovirala stadion, smatra se samo njegovim korisnikom.
        <br>
        Jedan od takvih primera dogodio se na zimu 1967. godine. Vojvodina je, kao aktuelni šampion Jugoslavije, učestvovala u Kupu evropskih šampiona i nakon što je u Madridu, u majstorici osmine finala, eliminisala veliki Atletiko, njen najbolji strelac Silvester Takač prešao je u redove francuskog Rena. Od novca koji je zaradila ovim transferom, Vojvodina je izgradila dva reflektora na stadionu “Karađorđe”, koji su prvi put zasijali prvog marta 1967. godine na meču četvrtfinala Kupa šampiona između Vojvodine i Seltika, kada su crveno-beli slavili rezultatom 1:0. Reflektori su tada simbolično nazvani “Takačeve oči”. Na istom meču, zabeležena je najveća poseta u istoriji “Karađorđa”, pošto je prisutno bilo čak 35.000 gledalaca.</p>
        <img src="renoviran stadion.jpg" alt="renoviran">
    </body>
</html>